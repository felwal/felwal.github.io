---
title: En ekokritisk analys av hur A Short Hike tränar spelaren i hållbara värderingar
linkTitle: Hållbara värderingar i spelet A Short Hike
summary: Kandidatexamensarbete inom medieteknik
published:
modified:
links:
  - release: https://www.diva-portal.org/smash/record.jsf?pid=diva2%3A1778294&dswid=-4462
tags: [sustainability, game-design]
images: []
---

Världen står inför en ekologisk kris och det är essentiellt att vi ställer om till en hållbar kultur och hållbart beteende. Samtidigt producerar spelindustrin spel som i stor utsträckning bygger på motsatsen. Vi ser detta som problematiskt, och förespråkar därför ett paradigmskifte mot hållbara värderingar inom tv- och datorspel. Studien inspireras av Common Cause Foundations syn på Schwartz theory of basic human values som ramverk för universella värderingar och hur dessa är korrelerade med hållbart respektive ohållbart beteende. Vi använder oss även av litteratur som beskriver och problematiserar det nuvarande utbredda paradigmet inom spel som ohållbart samt presenterar alternativ, så kallad ”ekokritik”.

Med syfte att se hur spel kan använda sig av hållbara värderingar som en form av ekokritik undersöker vi som exempel spelet _A Short Hike_ – ett spel som vid första anblick ser hållbart ut. Vi gör detta med frågeställningen: "Vilka element i spelet _A Short Hike_ tränar spelaren i hållbara respektive ohållbara värderingar och på vilka sätt?"" För att undersöka detta utfördes kvalitativa intervjuer med ett antal personer efter att de fått spela spelet i cirka 40 minuter. Intervjuerna utformades med syfte att ta reda på vilka element i spelet som motiverade dem utifrån ett värderingsperspektiv.

Studiens resultat pekar på att _A Short Hike_ använder sig av vissa hållbara värderingar men även en del ohållbara. Generellt såg vi att många vanliga spelelement specifikt motiverar spelaren via ohållbara värderingar. Det blev även tydligt att olika spelare har olika spelstilar, och att detta påverkar upplevelsen och till vilken grad de tar till sig hållbara respektive ohållbara värderingar som motivation. Slutligen diskuterar vi resultatet utifrån ett större perspektiv, där vi bland annat frågar oss om spel per definition är ohållbara. Vi kommer även med förslag på mönster för hur spel kan designas med hållbara värderingar som grund.
